---
layout: lesson
title: Lekcia 15
subtitle: Sila v číslach
quote: "Pozrime sa na to: štyri krát päť je dvanásť a štyri krát šesť je trinásť a štyri krát sedem je štrnásť – ale no tak! Týmto tempom sa nikdy nedostanem po dvadsať"
audio: /assets/audio/21lessons/3-15.m4a
order: ch3-15
---

Čísla sú neodmysliteľnou súčasťou nášho každodenného života. S veľkými 
číslami si však väčšina z nás neporadí. Najväčšie čísla, s ktorými by 
sme sa mohli bežne dostať do kontaktu, sa pohybujú v rozsahu miliónov, 
miliárd alebo triliónov. Možno čítame o miliónoch ľudí žijúcich v chudobe, 
miliardách dolárov vynaložených na pomoc bankám a triliónoch dolárov 
národného dlhu. Aj keď je do istej miery ťažké pochopiť tieto nadpisy, 
veľkosť týchto čísel nás až tak neprekvapuje.

Hoci by sa mohlo zdať, že dokážeme spracovať miliardy alebo trilióny, 
naša intuícia už pri číslach tejto magnitúdy zlyháva. Máte tušenie ako 
dlho by ste museli čakať, kým prejde milión/miliarda/trilión sekúnd? 
Ak ste ako ja, ste stratení kým si tieto čísla naozaj nespočítate.

Poďme sa podrobnejšie pozrieť na tento príklad: rozdiel medzi nimi je 
vždy zvýšenie o tri rády magnitúdy: 10⁶, 10⁹, 10¹². Premýšľať o sekundách 
nie je veľmi užitočné, takže si to preložme do niečoho, čo si dokážeme 
v hlave spracovať:

- 10⁶: jeden milión sekúnd to je pred 1 a pol týždňom.

- 10⁹: jedna miliarda sekúnd to je takmer pred 32 rokmi.

- 10¹²: pred jedným triliónom sekúnd bol Manhattan pokrytý [hrubou vrstvou ľadu].

{% include image.html path="./assets/images/xkcd-1225.png" caption="Asi pred 1 triliónom sekúnd. Zdroj: xkcd #1225" %}

Akonáhle vstúpime do mimoastronomického kráľovstva modernej kryptografie, 
naša intu9cia katastroficky zlyháva. Bitcoin je vybudovaný na veľkých 
číslach a praktickej nemožnosti ich uhádnutia. Tieto čísla sú oveľa väčšie 
ako čokoľvek s čím sa môžme stretnúť v každodennom živote. O mnoho rádov 
väčšie. Ak pochopíme, aké veľké tieto čísla v skutočnosti sú, je to základ 
pochopenia Bitcoinu ako celku.

Zoberme si [SHA-256], jednu z [hašovacích funkcií] používaných pri Bitcoine 
ako konkrétny príklad. Je prirodzené predstaviť si 256 bitov ako "dvesto 
päťdesiat šesť", čo nie je veľké číslo. Číslo v SHA-256 nám hovorí o rádoch 
magnitúdy --- niečom, čo naše mozgy nie sú schopné ľahko spracovať.

Zatiaľ čo dĺžka bitu je vhodnou metrikou, skutočný význam 256-bitovej 
bezpečnosti sa pri preklade stráca. Podobne ako pri miliónoch (10⁶) a 
miliardách (10⁹) uvedených vyššie je číslo v SHA-256 v rádoch magnitúdy (2²⁵⁶).

Takže aký silný je presne SHA-256?


> "SHA-256 je veľmi silný. Nie je ako inkrementálny krok z MD5 na SHA1. 
> Môže trvať niekoľko desaťročí, kým príde k prelomeniu tohto kódu."
> <cite>[Satoshi Nakamoto]</cite>

Poďme si veci pomenovať. 2²⁵⁶ sa rovná nasledujúcemu číslu:

    115 kvattuorvigintilión 792 trevigintilión 89 duovigintillión 237 unvigintilión 316 vigintilión 195 novemdecilión 423 oktodecilión 570 septendecilión 985 sexdecilión         8 kvindecilión 687 kvattuordecilión 907 tredecilión 853 duodecilión 269 undecilión 984 decilión 665 nonilión 640 oktilión 564 septilión 39 sextilión 457 kvintilión            584 kvadrilión 7 trilión 913 miliarda 129 milión 639 tisíc 936.

To je veľa noniliónov! Pochopiť tieto čísla je takmer nemožné. Vo fyzikálnom 
svete neexistuje nič, s čím by sa to dalo porovnať. Je to oveľa väčšie číslo 
ako je počet atómov v pozorovateľnom vesmíre. Ľudský mozog jednoducho nie je 
stvorený na to, aby to pochopil.

Jednou z najlepších vizualizácií skutočnej sily SHA-256 je nasledujúce video 
od Granta Sandersona. Vhodne pomenované ["Aké bezpečné je 256-bitové 
zabezpečenie?"] – krásne ukazuje aký veľký je 256-bitový priestor. Dajte si 
tú námahu a venujte päť minút svojho času tomuto videu. Tak ako všetky ostatné 
videá [3Blue1Brown] je nielen fascinujúce, ale aj výnimočne dobre urobené. 
Varovanie: Mohli by ste spadnúť do matematickej králičej nory.

{% include image.html path="./assets/images/youtube-vid.png" caption="Odpoveď: Celkom bezpečné." %}

[Bruce Schneier] použil fyzikálne limity výpočtovej techniky, aby toto číslo 
znázornil: aj keby sme dokázali vytvoriť optimálny počítač, ktorý by využíval 
všetku dodávanú energiu na [dokonalé prepínanie bitov], a potom postavili okolo 
nášho slnka [Dysonovu sféru], a nechali tento počítač bežať 100 miliárd miliárd 
rokov, stále by sme mali len 25 % šancu, že nájdeme ihlu v 256-bitovej 
kôpke sena.

> "Tieto čísla nemajú nič spoločné s technológiou zariadení; predstavujú maximá, 
> ktoré povoľuje termodynamika. A silno naznačujú, že útoky hrubou silou proti 
> 256-bitovým kľúčom budú nereálne, kým nebudú počítače vyrobené z niečoho iného 
> ako je hmota a budú sa pohybovať niekde inde ako v priestore."
> <cite>[Bruce Schneier][2]</cite>

Bolo by ťažké prehnať závažnosť tohto výroku. Silná kryptografia mení rovnováhu 
síl vo fyzickom svete, na ktorú sme zvyknutí. Nerozbitné veci v reálnom svete 
neexistujú. Použite dostatočnú silu a dokážete otvoriť každé dvere, krabicu 
alebo truhlicu s pokladom.

Bitcoinová truhlica s pokladom je značne odlišná. Je zabezpečená silnou 
kryptografiou, ktorá nepodľahne hrubej sile. A pokiaľ budú platiť základné 
matematické predpoklady, jediné, čo máme k dispozícii je hrubá sila. Samozrejme 
je tu stále možnosť globálneho [útoku francúzskym kľúčom za päť dolárov][wrench attack]. 
Mučením však neodomkneme všetky bitcoinové adresy a kryptografické steny bitcoinu
odolajú každému útoku hrubou silou. Ani keby ste prišli so silou tisíca sĺnk. 
Doslova.

Táto skutočnosť a jej následky boli výstižne zhrnuté vo [výzve ku kryptografickým 
zbraniam]:"*Žiadny objem donucovacej sily nikdy nevyrieši matematický problém."*

> "Nie je samozrejmé, že svet musel takto fungovať. Ale vesmír sa na šifrovanie 
> z nejakého dôvodu usmieva."
> <cite>[Julian Assange][call to cryptographic arms]</cite>

Nikto zatiaľ s určitosťou nevie, či je úsmev vesmíru pravý alebo nie. 
Je možné, že náš predpoklad matematických asymetrií je nesprávny a zistíme, 
že [P sa vlastne rovná NP] alebo nájdeme prekvapivo rýchle riešenia [špecifických 
problémov], o ktorých si v súčasnosti myslíme, že sú ťažké. V tom prípade 
kryptografia tak ako ju poznáme prestane existovať a implikácie by pravdepodobne 
zmenili svet na nepoznanie.

> "Vires in Numeris" = "Sila v číslach"
> <cite>[epii]</cite>

*Vires in numeris* nie je len chytľavým mottom, ktoré používajú bitcoineri. 
Uvedomenie si toho, že v číslach je nesmierna sila, je hlbokým poznaním. 
Pochopenie tohto, ako aj inverziu existujúcej rovnováhy síl, ktorú to umožní, 
zmenilo môj pohľad na svet a budúcnosť, ktorá je pred nami.

Jedným priamym výsledkom tohto je tá skutočnosť, že nemusíte nikoho žiadať o 
povolenie, ak sa chcete podieľať na Bitcoine. Nemusíte sa registrovať na žiadnej 
stránke, nevedie ho žiadna spoločnosť, neposielate žiadosť žiadnej vládnej 
agentúre. Jednoducho si vygeneruje veľké číslo a v podstate môžete ísť na to. 
Centrálnou autoritou založenia účtu je matematika. A len Boh vie, kto za ňou stojí.

{% include image.html path="./assets/images/elliptic-curve-examples.png" caption="Príklady eliptickej krivky (cc-by-sa Emmanuel Boutet)" %}

Bitcoin je vybudovaný na našom najlepšom chápaní reality. Zatiaľ čo existuje 
mnoho otvorených problémov vo fyzike, počítačovej vede a matematike, 
niektorými vecami sme si dosť istí. Jednou z nich je skutočnosť, že 
existuje asymetria medzi hľadaním riešení a potvrdzovaním správnosti týchto 
riešení. Ďalšou je to, že výpočtová technika potrebuje energiu. 
Inými slovami: hľadanie ihly v kôpke sena je zložitejšie ako overenie 
toho, či špicatá vec, ktorú držíte v ruke, je skutočne ihla alebo nie. 
A hľadanie ihly stojí prácu.

Rozsiahlosť priestoru bitcoinových adries je skutočne ohromujúca. Počet 
súkromných kľúčov ešte viac. Takisto je fascinujúce aká veľká časť nášho 
moderného sveta sa scvrkne na nepravdepodobnosť nájdenia ihly v nesmierne 
veľkej kôpke sena. Tejto skutočnosti som si teraz ešte viac 
vedomý ako kedykoľvek predtým.

Bitcoin ma naučil, že v číslach je sila.

---

{% include links.html lesson=15 %}

[hrubou vrstvou ľadu]: https://en.wikipedia.org/wiki/Last_Glacial_Maximum
[xkcd \#1125]: https://xkcd.com/1225/
[SHA-256]: https://en.wikipedia.org/wiki/SHA-2
[hašovacích funkcií]: https://en.bitcoin.it/wiki/Block_hashing_algorithm
[Satoshi Nakamoto]: https://bitcointalk.org/index.php?topic=191.msg1585#msg1585
[Aké bezpečné je 256-bitové zabezpečenie?]: https://www.youtube.com/watch?v=S9JGmA5_unY
[Bruce Schneier]: https://www.schneier.com/
[dokonalé prepínanie bitov]: https://en.wikipedia.org/wiki/Landauer%27s_principle#Equation
[Dysonovu sféru]: https://en.wikipedia.org/wiki/Dyson_sphere
[2]: https://books.google.com/books?id=Ok0nDwAAQBAJ&pg=PT316&dq=%22These+numbers+have+nothing+to+do+with+the+technology+of+the+devices;%22&hl=en&sa=X&ved=0ahUKEwjXttWl8YLhAhUphOAKHZZOCcsQ6AEIKjAA#v=onepage&q&f=false
[wrench attack]: https://xkcd.com/538/
[výzve ku kryptografickým zbraniam]: https://cryptome.org/2012/12/assange-crypto-arms.htm
[P sa vlastne rovná NP]: https://en.wikipedia.org/wiki/P_versus_NP_problem#P_=_NP
[špecifických problémov]: https://en.wikipedia.org/wiki/Discrete_logarithm#Cryptography
[epii]: https://bitcointalk.org/index.php?topic=4994.msg140770#msg140770
[3Blue1Brown]: https://twitter.com/3blue1brown

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
